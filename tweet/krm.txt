http://www.thaigov.go.th

		วันนี้ (21 มิถุนายน  2559) เวลา 10.00 น. ณ ห้องประชุม 501 ตึกบัญชาการ 1 ทำเนียบรัฐบาล 
พลเอก ประยุทธ์  จันทร์โอชา นายกรัฐมนตรี เป็นประธานการประชุมคณะรัฐมนตรี
		ภายหลังเสร็จสิ้นการประชุม พลตรี สรรเสริญ แก้วกำเนิด โฆษกประจำสำนักนายกรัฐมนตรี                 พร้อมด้วย พลตรี วีรชน สุคนธปฏิภาค รองโฆษกประจำสำนักนายกรัฐมนตรี  และ   พันเอกหญิง ทักษดา สังขจันทร์  ผู้ช่วยโฆษกประจำสำนักนายกรัฐมนตรี  ได้ร่วมแถลงผลการประชุมคณะรัฐมนตรี ซึ่งสรุปสาระสำคัญดังนี้




		1.  	เรื่อง  	ร่างพระราชบัญญัติองค์การสงเคราะห์ทหารผ่านศึก (ฉบับที่ ..) พ.ศ. ....
		2. 	เรื่อง 	ร่างพระราชกฤษฎีกาจัดตั้งสถาบันวิจัยและพัฒนาพื้นที่สูง (องค์การมหาชน)   				(ฉบับที่ ..) พ.ศ. ....
		3.	เรื่อง 	ร่างพระราชกฤษฎีกากำหนดให้สัตว์ป่าบางชนิดเป็นสัตว์ป่าสงวน พ.ศ. ....
4. 	เรื่อง 	ร่างกฎกระทรวงแบ่งส่วนราชการกรมบัญชีกลาง กระทรวงการคลัง พ.ศ. ....
		5. 	เรื่อง 	ร่างกฎกระทรวงกำหนดให้บุคคลอื่นเป็นผู้รับหลักประกัน พ.ศ. ....
	6. 	เรื่อง  	ร่างกฎกระทรวงตามมาตรการภาษีและค่าธรรมเนียมเพื่อส่งเสริมการลงทุน 			ในอสังหาริมทรัพย์ผ่านกองทรัสต์เพื่อการลงทุนในอสังหาริมทรัพย์ รวม 4 ฉบับ
	7.	เรื่อง	ร่างกฎกระทรวงกำหนดให้พื้นที่ตำบลทรงคนอง ตำบลบางกระสอบ 			ตำบลบางน้ำผึ้ง ตำบลบางยอ ตำบลบางกะเจ้า และตำบลบางกอบัว 			อำเภอพระประแดง จังหวัดสมุทรปราการ เป็นเขตพื้นที่คุ้มครองสิ่งแวดล้อม 			และข้อเสนอเชิงนโยบาย
	8.	เรื่อง	ร่างกฎกระทรวงกำหนดให้พื้นที่ตำบลบางแก้ว ตำบลบางจะเกร็ง ตำบลแหลมใหญ่ 			และตำบลคลองโคน อำเภอเมืองสมุทรสงคราม จังหวัดสมุทรสงคราม  			เป็นเขตพื้นที่คุ้มครองสิ่งแวดล้อม พ.ศ. ....
	9.	เรื่อง	ร่างกฎกระทรวงกำหนดให้สัตว์ป่าบางชนิดเป็นสัตว์ป่าคุ้มครอง (ฉบับที่ ..) พ.ศ. ....  			ร่างกฎกระทรวงยกเลิกการกำหนดให้สัตว์ป่าบางชนิดเป็นสัตว์คุ้มครอง พ.ศ. .... 			และร่างกฎกระทรวงกำหนดชนิดของสัตว์ป่าคุ้มครองให้เป็นสัตว์ป่าชนิดที่				เพาะพันธุ์ได้ (ฉบับที่ ..) พ.ศ. .... รวม 3 ฉบับ



		10. 	เรื่อง  	ขออนุมัติแผนงานโครงการพัฒนาแหล่งน้ำและการเพิ่มประสิทธิภาพแหล่งน้ำ เพื่อ				แก้ไขปัญหาการขาดแคลนน้ำ และการใช้เงินกู้เพื่อการพัฒนาระบบบริหารจัดการ				ทรัพยากรน้ำและระบบขนส่งทางถนน ระยะเร่งด่วน
		11.  	เรื่อง 	การขอความเห็นชอบในการให้สัตยาบันอนุสัญญาอาเซียนว่าด้วยการต่อต้าน					การค้ามนุษย์โดยเฉพาะสตรีและเด็ก
		12. 	เรื่อง  	ขออนุมัติแผนยุทธศาสตร์ทศวรรษกำจัดปัญหาพยาธิใบไม้ตับและมะเร็งท่อน้ำดี 				ปี 2559–2568
		13.  	เรื่อง	 การขยายระยะเวลาดำเนินโครงการค้ำประกันสินเชื่อ Portfolio Guarantee 					Scheme ระยะที่ 5 (ปรับปรุงใหม่) ตามมติคณะรัฐมนตรีเมื่อ 				วันที่ 8 กันยายน 	2558
		14. 	เรื่อง 	ขอความเห็นชอบให้รัฐบาลไทยเป็นเจ้าภาพในการจัดการประชุมและการฝึกอบรม				ร่วมทบวงการพลังงานปรมาณูระหว่างประเทศ
	15. 	เรื่อง 	การรับรองเอกสารผลการประชุมรัฐมนตรีวัฒนธรรมเอเชีย-ยุโรป ครั้งที่ 7



		16.  	เรื่อง	กรอบนโยบายการแก้ไขปัญหาการลักลอบตัดไม้พะยูง และโครงการแก้ไขปัญหา				การลักลอบตัดไม้พะยูงบริเวณชายแดนไทย-กัมพูชา ระดับประเทศ (ฝ่ายไทย)



		17. 	เรื่อง 	รัฐบาลแคนาดาเสนอขอแต่งตั้งเอกอัครราชทูตประจำประเทศไทย 				(กระทรวงการต่างประเทศ)
		18. 	เรื่อง 	การแต่งตั้งข้าราชการพลเรือนสามัญให้ดำรงตำแหน่งประเภทวิชาการ 				ระดับทรงคุณวุฒิ (กระทรวงการคลัง)
		19. 	เรื่อง 	การแต่งตั้งข้าราชการพลเรือนสามัญให้ดำรงตำแหน่งประเภทวิชาการ 				ระดับทรงคุณวุฒิ (กระทรวงการยุติธรรม)
		20. 	เรื่อง 	การแต่งตั้งข้าราชการพลเรือนสามัญประเภทบริหารระดับสูง 				(กระทรวงทรัพยากรธรรมชาติและสิ่งแวดล้อม)
		21.	เรื่อง 	การแต่งตั้งประธานกรรมการในคณะกรรมการบริหารโรงพยาบาลบ้านแพ้ว
		22. 	เรื่อง 	การแต่งตั้งประธานกรรมการและกรรมการผู้ทรงคุณวุฒิในคณะกรรมการวิธีปฏิบัติ				ราชการทางปกครอง
		23. 	เรื่อง 	แต่งตั้งกรรมการอื่นในคณะกรรมการการไฟฟ้านครหลวง


*******************
สำนักโฆษก   สำนักเลขาธิการนายกรัฐมนตรี โทร. 0 2288-4396














1.  เรื่อง ร่างพระราชบัญญัติองค์การสงเคราะห์ทหารผ่านศึก (ฉบับที่ ..) พ.ศ. ....
 		คณะรัฐมนตรีมีมติอนุมัติหลักการร่างพระราชบัญญัติองค์การสงเคราะห์ทหารผ่านศึก (ฉบับที่ ..) พ.ศ. .... ตามที่กระทรวงกลาโหม (กห.) เสนอ และให้ส่งสำนักงานคณะกรรมการกฤษฎีกาตรวจพิจารณา แล้วส่งให้คณะกรรมการประสานงานสภานิติบัญญัติแห่งชาติพิจารณาก่อนเสนอสภานิติบัญญัติแห่งชาติต่อไป
 		กห. เสนอว่า องค์การสงเคราะห์ทหารผ่านศึก เป็นองค์การของรัฐเพื่อการกุศล จัดตั้งขึ้นโดยพระราชบัญญัติองค์การสงเคราะห์ทหารผ่านศึก พ.ศ. 2510 มีวัตถุประสงค์เพื่อการสงเคราะห์ทหารผ่านศึก ครอบครัวทหารผ่านศึกและทหารนอกประจำการ มีสภาทหารผ่านศึกซึ่งทำหน้าที่วางนโยบายและควบคุมกิจการทั่วไปขององค์การสงเคราะห์ทหารผ่านศึก แต่โดยที่พระราชบัญญัติองค์การสงเคราะห์ทหารผ่านศึก พ.ศ. 2510 ได้ใช้มาเป็นระยะเวลานาน จึงสมควรแก้ไขเพิ่มเติมพระราชบัญญัติดังกล่าวในส่วนที่เกี่ยวกับองค์ประกอบของสภาทหารผ่านศึกให้สอดคล้องกับภารกิจในปัจจุบัน เพื่อให้สามารถบริหารงานขององค์การทหารผ่านศึกได้ด้วยความคล่องตัวยิ่งขึ้น

		สาระสำคัญของร่างพระราชบัญญัติฯ



2.  เรื่อง  ร่างพระราชกฤษฎีกาจัดตั้งสถาบันวิจัยและพัฒนาพื้นที่สูง (องค์การมหาชน) (ฉบับที่ ..) พ.ศ. ....
		คณะรัฐมนตรีมีมติอนุมัติหลักการร่างพระราชกฤษฎีกาจัดตั้งสถาบันวิจัยและพัฒนาพื้นที่สูง (องค์การมหาชน)  (ฉบับที่ ..) พ.ศ. .... ตามที่กระทรวงเกษตรและสหกรณ์ (กษ.) เสนอ และให้ส่งสำนักงานคณะกรรมการกฤษฎีกาตรวจพิจารณา แล้วดำเนินการต่อไปได้



		สาระสำคัญของร่างพระราชกฤษฎีกา
		1. ปรับแก้ไขจำนวนกรรมการโดยตำแหน่งและกรรมการผู้ทรงคุณวุฒิให้สอดคล้องกับพระราชบัญญัติองค์การมหาชน (ฉบับที่ 2) พ.ศ. 2559 และกำหนดให้ประธานกรรมการและกรรมการผู้ทรงคุณวุฒิมีวาระการดำรงตำแหน่งคราวละสี่ปี
		2. กำหนดอำนาจหน้าที่ของคณะกรรมการให้เป็นไปตามที่พระราชบัญญัติองค์การมหาชน (ฉบับที่ 2) พ.ศ. 2559 กำหนด รวมทั้งระบุอำนาจหน้าที่เดิมไว้เพื่อให้ครอบคลุมและไม่กระทบต่อการดำเนินงานในปัจจุบันที่ได้มีการออกระเบียบโดยอาศัยอำนาจตามมาตรา 19 และกำหนดให้คณะกรรมการมีอำนาจแต่งตั้งคณะกรรมการตรวจสอบและให้มีสิทธิได้รับเบี้ยประชุม เพื่อให้สอดคล้องกับพระราชบัญญัติดังกล่าว
		3. กำหนดคุณสมบัติและลักษณะต้องห้ามของผู้อำนวยการให้เป็นไปตามพระราชบัญญัติองค์การมหาชน (ฉบับที่ 2) พ.ศ. 2559 และต้องเป็นผู้ทรงคุณวุฒิซึ่งมีความรู้ ความสามารถ และประสบการณ์เหมาะสมกับกิจการของสถาบันตามที่กำหนดไว้ในวัตถุประสงค์และอำนาจหน้าที่ และไม่เป็นเจ้าหน้าที่หรือลูกจ้างของสถาบันหรือที่ปรึกษาหรือผู้เชี่ยวชาญที่มีสัญญาจ้างกับสถาบัน รวมทั้งกำหนดให้กรณีผู้อำนวยการมีอายุเกิน 65 ปีบริบูรณ์ ให้ถือว่าเป็นการพ้นจากตำแหน่งตามกำหนดเวลาในสัญญาจ้าง
		4. กำหนดคุณสมบัติและลักษณะต้องห้ามของเจ้าหน้าที่ให้เป็นไปตามพระราชบัญญัติองค์การมหาชน (ฉบับที่ 2) พ.ศ. 2559 และกำหนดให้มีคุณวุฒิหรือประสบการณ์เหมาะกับวัตถุประสงค์และอำนาจหน้าที่ของสถาบัน และไม่เป็นเจ้าหน้าที่หรือลูกจ้างของสถาบันหรือที่ปรึกษาหรือผู้เชี่ยวชาญที่มีสัญญาจ้างกับสถาบัน รวมทั้งกำหนดให้กรณีเจ้าหน้าที่มีอายุเกิน 60 ปีบริบูรณ์ ให้ถือว่าเป็นการพ้นจากตำแหน่งตามกำหนดเวลาในสัญญาจ้าง
		5. กำหนดให้ผู้ตรวจสอบภายในรับผิดชอบขึ้นตรงต่อคณะกรรมการตรวจสอบและคณะกรรมการ ตลอดจนการแต่งตั้ง โยกย้าย เลื่อนเงินเดือน เลื่อนตำแหน่งและลงโทษวินัยของผู้ตรวจสอบภายใน ให้ผู้อำนวยการและคณะกรรมการตรวจสอบพิจารณาร่วมกันแล้วเสนอให้คณะกรรมการให้ความเห็นชอบก่อน จึงดำเนินการได้
		6. กำหนดให้ประธานกรรมการ กรรมการโดยตำแหน่งและกรรมการผู้ทรงคุณวุฒิซึ่งดำรงตำแหน่งก่อนพระราชกฤษฎีกาฉบับนี้ใช้บังคับ ให้ดำรงตำแหน่งต่อไปจนครบวาระของกรรมการผู้ทรงคุณวุฒิตาม พระราชกฤษฎีกาจัดตั้งสถาบันวิจัยและพัฒนาพื้นที่สูง (องค์การมหาชน) พ.ศ. 2548 ซึ่งแก้ไขเพิ่มเติมโดยพระราชกฤษฎีกาฉบับนี้

3.  เรื่อง  ร่างพระราชกฤษฎีกากำหนดให้สัตว์ป่าบางชนิดเป็นสัตว์ป่าสงวน พ.ศ. ....
		คณะรัฐมนตรีมีมติอนุมัติหลักการร่างพระราชกฤษฎีกากำหนดให้สัตว์ป่าบางชนิดเป็นสัตว์ป่าสงวน พ.ศ. .... ตามที่กระทรวงทรัพยากรธรรมชาติและสิ่งแวดล้อม (ทส.) เสนอ และให้ส่งสำนักงานคณะกรรมการกฤษฎีกาตรวจพิจารณา แล้วดำเนินการต่อไปได้
		ทส. เสนอว่า
		1. ปลาฉลามวาฬ (Rhincodon typus) วาฬบรูด้า (Balaenoptera edeni) วาฬโอมูระ (Balaenoptera omurai) และเต่ามะเฟือง (Dermochelys coriacea) เป็นสัตว์ทะเลหายาก มีสถานภาพใกล้ สูญพันธุ์จนถึงใกล้สูญพันธุ์อย่างยิ่ง มีบทบาทและความสำคัญต่อระบบนิเวศทางทะเล อยู่ด้านบนของห่วงโซ่อาหาร ช่วยรักษาความสมดุล และเป็นตัวชี้วัดความสมบูรณ์ของระบบนิเวศ มีความสำคัญในระดับนานาชาติ เนื่องจากมีการอพยพไปมาระหว่างประเทศ และเป็น flagship species ของการอนุรักษ์ และยังมิได้รับการคุ้มครองตามกฎหมาย ประกอบกับประเทศไทยได้เข้าเป็นภาคีอนุสัญญาว่าด้วยการค้าระหว่างประเทศซึ่งชนิดพันธุ์สัตว์ป่าและพืชป่าที่ใกล้สูญพันธุ์ (Convention on International Tread in Endangered Species of Wild Fauna and Flora (CITIES) จึงมีพันธกรณีที่ต้องปฏิบัติตามอนุสัญญาที่กำหนดให้ประเทศสมาชิกต้องมีมาตรการในการสงวนและคุ้มครองสัตว์ป่าอย่างเหมาะสม
 		2. ในคราวประชุมคณะกรรมการสงวนและคุ้มครองสัตว์ป่าแห่งชาติครั้งที่ 2/2558 เมื่อวันที่ 9 ตุลาคม 2558 มีมติเห็นชอบให้ปลาฉลามวาฬ (Rhincodon typus) วาฬบรูด้า (Balaenoptera edeni) วาฬโอมูระ (Balaenoptera omurai) และเต่ามะเฟือง (Dermochelys coriacea) เป็นสัตว์ป่าสงวน และเห็นชอบร่างพระราชกฤษฎีกากำหนดให้สัตว์ป่าบางชนิดเป็นสัตว์ป่าสงวน พ.ศ. ....
 		สาระสำคัญของร่างพระราชกฤษฎีกา
		กำหนดสัตว์ทะเลหายากจำนวน 4 ชนิด เป็นสัตว์ป่าสงวน ได้แก่ ปลาฉลามวาฬ (Rhincodon typus) วาฬบรูด้า (Balaenoptera edeni) วาฬโอมูระ (Balaenoptera omurai) และเต่ามะเฟือง (Dermochelys coriacea)

4.  เรื่อง ร่างกฎกระทรวงแบ่งส่วนราชการกรมบัญชีกลาง กระทรวงการคลัง พ.ศ. ....
		คณะรัฐมนตรีมีมติรับทราบร่างกฎกระทรวงแบ่งส่วนราชการกรมบัญชีกลาง กระทรวงการคลัง พ.ศ. .... ที่สำนักงานคณะกรรมการกฤษฎีกาตรวจพิจารณาแล้ว และให้สำนักเลขาธิการคณะรัฐมนตรีส่งร่างกฎกระทรวงดังกล่าวให้รัฐมนตรีว่าการกระทรวงการคลังลงนาม และประกาศในราชกิจจานุเบกษาต่อไป
 		สาระสำคัญของร่างกฎกระทรวง
		ยกเลิกกฎกระทรวงแบ่งส่วนราชการกรมบัญชีกลาง กระทรวงการคลัง พ.ศ. 2557 โดยปรับปรุงการแบ่งส่วนราชการและอำนาจหน้าที่ของกรมบัญชีกลาง กระทรวงการคลัง ดังนี้



5.  เรื่อง ร่างกฎกระทรวงกำหนดให้บุคคลอื่นเป็นผู้รับหลักประกัน พ.ศ. ....
		คณะรัฐมนตรีมีมติอนุมัติหลักการร่างกฎกระทรวงกำหนดให้บุคคลอื่นเป็นผู้รับหลักประกัน พ.ศ. .... ตามที่กระทรวงการคลัง (กค.) เสนอ และให้ส่งสำนักงานคณะกรรมการกฤษฎีกาตรวจพิจารณา แล้วดำเนินการต่อไปได้
 		กค. เสนอว่า โดยที่มาตรา 7 แห่งพระราชบัญญัติหลักประกันทางธุรกิจ พ.ศ. 2558 บัญญัติให้ผู้รับหลักประกันต้องเป็นสถาบันการเงินหรือบุคคลอื่นตามที่กำหนดในกฎกระทรวง ซึ่งสถาบันการเงินตามพระราชบัญญัติดังกล่าวได้แก่สถาบันการเงินตามกฎหมายว่าด้วยธุรกิจสถาบันการเงิน บริษัทที่ได้รับใบอนุญาตประกอบธุรกิจประกันชีวิตตามกฎหมายว่าด้วยการประกันชีวิตและบริษัทที่ได้รับใบอนุญาตประกอบธุรกิจประกันวินาศภัยตามกฎหมายว่าด้วยการประกันวินาศภัย และธนาคารหรือสถาบันการเงินที่มีกฎหมายเฉพาะจัดตั้งขึ้น ทั้งนี้ พระราชบัญญัติฯ บัญญัติให้สามารถกำหนดบุคคลอื่นเป็นผู้รับหลักประกันได้ ซึ่ง กค. เห็นว่ายังมีบุคคลอื่นที่อาจมีการดำเนินการซึ่งเกี่ยวข้องกับการรับการประกันทางธุรกิจ และมีศักยภาพที่จะเป็นผู้รับหลักประกันตามพระราชบัญญัติฯ ได้ ซึ่งจะทำให้ผู้ประกอบธุรกิจสามารถเข้าถึงแหล่งเงินทุนได้ง่ายยิ่งขึ้น จึงได้เสนอร่างกฎกระทรวงกำหนดให้บุคคลอื่นเป็นผู้รับหลักประกัน พ.ศ. .... มาเพื่อดำเนินการ
		สาระสำคัญของร่างกฎกระทรวง
		1. กำหนดให้กฎกระทรวงนี้ให้ใช้บังคับตั้งแต่วันที่ 2 กรกฎาคม 2559 เป็นต้นไป
 		2. กำหนดให้บุคคลอื่นเป็นผู้รับหลักประกัน ดังต่อไปนี้




6.  เรื่อง ร่างกฎกระทรวงตามมาตรการภาษีและค่าธรรมเนียมเพื่อส่งเสริมการลงทุนในอสังหาริมทรัพย์ผ่านกองทรัสต์เพื่อการลงทุนในอสังหาริมทรัพย์ รวม 4 ฉบับ
		คณะรัฐมนตรีมีมติอนุมัติหลักการร่างกฎกระทรวงตามมาตรการภาษีและค่าธรรมเนียมเพื่อส่งเสริมการลงทุนในอสังหาริมทรัพย์ผ่านกองทรัสต์เพื่อการลงทุนในอสังหาริมทรัพย์ รวม 4 ฉบับ ตามที่กระทรวงมหาดไทย (มท.) เสนอ และให้ส่งสำนักงานคณะกรรมการกฤษฎีกาตรวจพิจารณา แล้วดำเนินการต่อไปได้ ดังนี้
		1. ร่างกฎกระทรวง ฉบับที่ .. (พ.ศ. ....) ออกตามความในพระราชบัญญัติให้ใช้ประมวลกฎหมายที่ดิน พ.ศ. 2497 (กำหนดค่าธรรมเนียมการจดทะเบียนสิทธิและนิติกรรมเกี่ยวกับอสังหาริมทรัพย์ สำหรับการแปลงสภาพกองทุนรวมอสังหาริมทรัพย์ไปเป็นกองทรัสต์)
		2. ร่างกฎกระทรวง ฉบับที่ .. (พ.ศ. ....) ออกตามความในพระราชบัญญัติให้ใช้ประมวลกฎหมายที่ดิน พ.ศ. 2497 (กำหนดค่าธรรมเนียมการจดทะเบียนสิทธิและนิติกรรมเกี่ยวกับอสังหาริมทรัพย์ สำหรับการเปลี่ยนตัวทรัสตีรายเดิมเป็นทรัสตีรายใหม่)
		3. ร่างกฎกระทรวงกำหนดค่าธรรมเนียมและค่าใช้จ่ายเกี่ยวกับอาคารชุด ฉบับที่ ..  (พ.ศ. ....) (กำหนดค่าธรรมเนียมการจดทะเบียนสิทธิและนิติกรรมเกี่ยวกับห้องชุดสำหรับการเปลี่ยนแปลงสภาพกองทุนรวมอสังหาริมทรัพย์ไปเป็นกองทรัสต์)
		4. ร่างกฎกระทรวงกำหนดค่าธรรมเนียมและค่าใช้จ่ายเกี่ยวกับอาคารชุด ฉบับที่ .. (พ.ศ. ....) (กำหนดค่าธรรมเนียมการจดทะเบียนสิทธิและนิติกรรมเกี่ยวกับห้องชุดสำหรับการเปลี่ยนตัวทรัสตีรายเดิมเป็นทรัสตีรายใหม่)
		สาระสำคัญของร่างกฎกระทรวง
		1. ร่างกฎกระทรวง ฉบับที่ .. (พ.ศ. ....) ออกตามความในพระราชบัญญัติให้ใช้ประมวลกฎหมายที่ดิน พ.ศ. 2497 (กำหนดค่าธรรมเนียมการจดทะเบียนสิทธิและนิติกรรมเกี่ยวกับอสังหาริมทรัพย์ สำหรับการแปลงสภาพกองทุนรวมอสังหาริมทรัพย์ไปเป็นกองทรัสต์) เป็นการแก้ไขเพิ่มเติมกฎกระทรวง ฉบับที่ 47 (พ.ศ. 2541) ออกตามความในพระราชบัญญัติให้ใช้ประมวลกฎหมายที่ดิน พ.ศ. 2497 ซึ่งแก้ไขเพิ่มเติมโดยกฎกระทรวง ฉบับที่ 55 (พ.ศ. 2556) เพื่อกำหนดเพิ่มเติมกรณีการลดหย่อนค่าธรรมเนียมจดทะเบียนสิทธิและ นิติกรรมสำหรับอสังหาริมทรัพย์ ในอัตราร้อยละ 0.01 แต่อย่างสูงไม่เกิน 100,000 บาท
		2. ร่างกฎกระทรวง ฉบับที่ .. (พ.ศ. ....) ออกตามความในพระราชบัญญัติให้ใช้ประมวลกฎหมายที่ดิน พ.ศ. 2497 (กำหนดค่าธรรมเนียมการจดทะเบียนสิทธิและนิติกรรมเกี่ยวกับอสังหาริมทรัพย์ สำหรับการเปลี่ยนตัวทรัสตีรายเดิมเป็นทรัสตีรายใหม่) เป็นการแก้ไขเพิ่มเติมกฎกระทรวง ฉบับที่ 47 (พ.ศ. 2541) ออกตามความในพระราชบัญญัติให้ใช้ประมวลกฎหมายที่ดิน พ.ศ. 2497 ซึ่งแก้ไขเพิ่มเติมโดยกฎกระทรวง ฉบับที่ 55 (พ.ศ. 2556) เพื่อกำหนดเพิ่มเติมกรณีการลดหย่อนค่าธรรมเนียมจดทะเบียนสิทธิและนิติกรรมสำหรับอสังหาริมทรัพย์ ในอัตราร้อยละ 0.01 แต่อย่างสูงไม่เกิน 100,000 บาท
		3. ร่างกฎกระทรวงกำหนดค่าธรรมเนียมและค่าใช้จ่ายเกี่ยวกับอาคารชุด ฉบับที่ .. (พ.ศ. ....) (กำหนดค่าธรรมเนียมการจดทะเบียนสิทธิและนิติกรรมเกี่ยวกับห้องชุดสำหรับการแปลงสภาพกองทุนรวมอสังหาริมทรัพย์ไปเป็นกองทรัสต์) เป็นการแก้ไขเพิ่มเติมกฎกระทรวงกำหนดค่าธรรมเนียมและค่าใช้จ่ายเกี่ยวกับอาคารชุด พ.ศ. 2553  เพื่อกำหนดเพิ่มเติมกรณีการลดหย่อนค่าธรรมเนียมจดทะเบียนสิทธิและนิติกรรมสำหรับอาคารชุด ในอัตราร้อยละ 0.01 แต่อย่างสูงไม่เกิน 100,000 บาท
		4. ร่างกฎกระทรวงกำหนดค่าธรรมเนียมและค่าใช้จ่ายเกี่ยวกับอาคารชุด ฉบับที่ .. (พ.ศ. ....) (กำหนดค่าธรรมเนียมการจดทะเบียนสิทธิและนิติกรรมเกี่ยวกับห้องชุดสำหรับการเปลี่ยนตัวทรัสตีรายเดิมเป็นทรัสตีรายใหม่) เป็นการแก้ไขเพิ่มเติมกฎกระทรวงกำหนดค่าธรรมเนียมและค่าใช้จ่ายเกี่ยวกับอาคารชุด พ.ศ. 2553  เพื่อกำหนดเพิ่มเติมกรณีการลดหย่อนค่าธรรมเนียมจดทะเบียนสิทธิและนิติกรรมสำหรับอาคารชุด ในอัตราร้อยละ 0.01 แต่อย่างสูงไม่เกิน 100,000 บาท

7.  เรื่อง  ร่างกฎกระทรวงกำหนดให้พื้นที่ตำบลทรงคนอง ตำบลบางกระสอบ ตำบลบางน้ำผึ้ง ตำบลบางยอ ตำบลบางกะเจ้า และตำบลบางกอบัว อำเภอพระประแดง จังหวัดสมุทรปราการ เป็นเขตพื้นที่คุ้มครองสิ่งแวดล้อม และข้อเสนอเชิงนโยบาย
		คณะรัฐมนตรีมีมติอนุมัติหลักการร่างกฎกระทรวงกำหนดให้พื้นที่ตำบลทรงคนอง ตำบลบางกระสอบ ตำบลบางน้ำผึ้ง ตำบลบางยอ ตำบลบางกะเจ้า และตำบลบางกอบัว อำเภอพระประแดง จังหวัดสมุทรปราการ เป็นเขตพื้นที่คุ้มครองสิ่งแวดล้อม และข้อเสนอเชิงนโยบาย ตามที่กระทรวงทรัพยากรธรรมชาติและสิ่งแวดล้อม (ทส.) เสนอ และให้ส่งสำนักงานคณะกรรมการกฤษฎีกาตรวจพิจารณา แล้วดำเนินการต่อไปได้
		ทส. เสนอว่า
		1. เนื่องจากพื้นที่บางกะเจ้าเป็นพื้นที่เกษตรกรรม และพื้นที่สีเขียวขนาดใหญ่ที่อยู่ใกล้กรุงเทพมหานคร รัฐบาลได้กำหนดให้อนุรักษ์เป็นพื้นที่สีเขียวตามมติคณะรัฐมนตรีเมื่อวันที่ 14 กันยายน 2520 เพื่อเป็น “ปอด” ของกรุงเทพมหานครและปริมณฑลซึ่งพื้นที่บางกะเจ้ายังมีสภาพเป็นพื้นที่ชุ่มน้ำตามธรรมชาติที่ล้อมรอบด้วยแม่น้ำเจ้าพระยา
		2. เนื่องจากปัจจุบันพื้นที่ตำบลทรงคนอง ตำบลบางกระสอบ ตำบลบางน้ำผึ้ง ตำบลบางยอ  ตำบลบางกะเจ้า และตำบลบางกอบัว อำเภอพระประแดง จังหวัดสมุทรปราการ เริ่มมีการเปลี่ยนแปลงการใช้ประโยชน์ที่ดินจากพื้นที่เกษตรกรรมเป็นพื้นที่ชุมชนเพิ่มมากขึ้น ซึ่งเป็นสาเหตุสำคัญที่ส่งผลให้เกิดปัญหาสิ่งแวดล้อมในพื้นที่ เช่น พื้นที่ร่องสวนหลายแห่งถูกปรับโดยใช้ดินถมทับท้องร่องและลำประโดงให้เป็นพื้นที่ว่างเปล่าขนาดใหญ่ เพื่อเตรียมปลูกสร้างบ้านเรือน พื้นที่ติดริมแม่น้ำเจ้าพระยาส่วนมากเป็นที่ดินของบุคคลภายนอก โรงงาน และที่พัก (โฮมสเตย์) ทำให้ต้นไม้ถูกตัดรวมทั้งป่าชายน้ำและริมน้ำ เพื่อเป็นการอนุรักษ์พื้นที่นี้ไว้ จึงมีความจำเป็นต้องกำหนดให้พื้นที่นี้เป็นเขตพื้นที่คุ้มครองสิ่งแวดล้อม
		3. คณะกรรมการสิ่งแวดล้อมแห่งชาติ ในการประชุมครั้งที่ 1/2559 เมื่อวันที่ 19 กุมภาพันธ์ 2559 ได้พิจารณาร่างกฎกระทรวงกำหนดให้พื้นที่ตำบลทรงคนอง ตำบลบางกระสอบ ตำบลบางน้ำผึ้ง ตำบลบางยอ ตำบลบางกะเจ้า และตำบลบางกอบัว อำเภอพระประแดง จังหวัดสมุทรปราการ เป็นเขตพื้นที่คุ้มครองสิ่งแวดล้อม พ.ศ. .... รวมทั้งข้อเสนอเชิงนโยบาย และมีมติเห็นชอบร่างกฎกระทรวงและข้อเสนอเชิงนโยบายดังกล่าว โดยมอบให้สำนักงานนโยบายและแผนทรัพยากรธรรมชาติและสิ่งแวดล้อมนำเสนอคณะรัฐมนตรีต่อไป ประกอบกับสำนักงานนโยบายและแผนทรัพยากรธรรมชาติและสิ่งแวดล้อมได้ดำเนินการหารือกับผู้บริหารและเจ้าหน้าที่องค์กรปกครองส่วนท้องถิ่น จัดประชุมหารือร่วมกับผู้ทรงคุณวุฒิในคณะกรรมการสิ่งแวดล้อมแห่งชาติด้วยแล้ว
		สาระสำคัญของร่างกฎกระทรวงฯ
		1. กำหนดขอบเขตพื้นที่คุ้มครองสิ่งแวดล้อม โดยครอบคลุมพื้นที่ในบริเวณที่วัดจาก ฝั่งตะวันออกของฝั่งคลองลัดโพธิ์ ในพื้นที่ตำบลทรงคนองไปทางทิศตะวันออกพื้นที่ตำบลบางยอ ตำบลบางกระสอบ ตำบลบางน้ำผึ้ง ตำบลบางกอบัว และตำบลบางกะเจ้า โดยมีขอบเขตถึงกึ่งกลางแม่น้ำเจ้าพระยา ในเขตของจังหวัดสมุทรปราการ
		2. กำหนดมาตรการห้ามก่อสร้าง ดัดแปลง หรือเปลี่ยนการใช้อาคาร เช่น การสร้างโรงแรมหรืออาคารชุด กำหนดหลักเกณฑ์การก่อสร้าง และการวัดความสูงของอาคาร
		3. กำหนดมาตรการห้ามกระทำการหรือกิจกรรม เช่น การถมหรือปรับสภาพลำกระโดง คู คลอง หรือแหล่งน้ำสาธารณะ ซึ่งมีผลทำให้ตื้นเขิน หรือเปลี่ยนทิศทางน้ำ หรือทำให้น้ำไม่อาจไหลได้ตามปกติหรือตามธรรมชาติ เว้นแต่การก่อสร้างระบบป้องกันน้ำท่วมและระบบระบายน้ำของทางราชการ
		4. กำหนดขอบเขตเพื่อการใช้ประโยชน์ที่ดินเพื่อการอยู่อาศัยและการประกอบพาณิชยกรรม
		5. กำหนดให้มีคณะกรรมการกำกับดูแลและติดตามผลการคุ้มครองสิ่งแวดล้อม โดยให้มีผู้ว่าราชการจังหวัด เป็นประธานกรรมการ และผู้อำนวยการสำนักงานทรัพยากรธรรมชาติและสิ่งแวดล้อมจังหวัดสมุทรปราการ เป็นกรรมการและเลขานุการ และกำหนดให้คณะกรรมการดังกล่าว มีหน้าที่ประสานงาน ติดตามผลการดำเนินงาน ให้ความเห็นแนะนำแนวทางการแก้ไขปัญหาและอุปสรรคในการปฏิบัติตามมาตรการที่กำหนดไว้ในกฎกระทรวงนี้
		6. กำหนดให้จังหวัดสมุทรปราการ ส่วนราชการที่เกี่ยวข้อง องค์การบริหารส่วนจังหวัดสมุทรปราการ องค์การบริหารส่วนตำบลในเขตพื้นที่ สถาบันการศึกษาและภาคประชาชนในพื้นที่ จัดทำแผนฟื้นฟูทรัพยากรธรรมชาติและสิ่งแวดล้อม เช่น การจัดการขยะมูลฝอยและการจัดการน้ำเสียรวมของชุมชน การฟื้นฟูระบบนิเวศน์ของคูคลอง

8.  เรื่อง  ร่างกฎกระทรวงกำหนดให้พื้นที่ตำบลบางแก้ว ตำบลบางจะเกร็ง ตำบลแหลมใหญ่ และตำบล คลองโคน อำเภอเมืองสมุทรสงคราม จังหวัดสมุทรสงคราม เป็นเขตพื้นที่คุ้มครองสิ่งแวดล้อม พ.ศ. ....
		คณะรัฐมนตรีมีมติอนุมัติหลักการร่างกฎกระทรวงกำหนดให้พื้นที่ตำบลบางแก้ว ตำบลบางจะเกร็ง ตำบลแหลมใหญ่ และตำบลคลองโคน อำเภอเมืองสมุทรสงคราม จังหวัดสมุทรสงคราม เป็นเขตพื้นที่คุ้มครองสิ่งแวดล้อม พ.ศ. .... ตามที่กระทรวงทรัพยากรธรรมชาติและสิ่งแวดล้อม (ทส.) เสนอ และให้ส่งสำนักงานคณะกรรมการกฤษฎีกาตรวจพิจารณา โดยให้รับความเห็นของกระทรวงเกษตรและสหกรณ์ กระทรวงพลังงาน กระทรวงวัฒนธรรม และกระทรวงอุตสาหกรรมไปประกอบการพิจารณาด้วย แล้วดำเนินการต่อไปได้
		สาระสำคัญของร่างกฎกระทรวง
		1. กำหนดมาตรการในการคุ้มครองสิ่งแวดล้อมให้ครอบคลุมพื้นที่ตำบลบางแก้ว ตำบลบางจะเกร็ง ตำบลบางแหลมใหญ่ และตำบลคลองโคน อำเภอเมืองสมุทรสงคราม จังหวัดสมุทรสงคราม
		2. กำหนดมาตรการห้ามและหลักเกณฑ์ในการก่อสร้างหรือดัดแปลงอาคารสิ่งก่อสร้างต่าง ๆ  ตามความเหมาะสมในแต่ละบริเวณ เพื่อบรรเทาผลกระทบด้านมลภาวะต่อระบบนิเวศน์และป้องกันผลกระทบต่อทรัพยากรธรรมชาติและสิ่งแวดล้อม ตลอดจนรักษาทัศนียภาพของพื้นที่
		3. กำหนดบริเวณห้ามกระทำหรือประกอบกิจกรรมใด ๆ ที่อาจเป็นอันตรายหรือก่อให้เกิดผลกระทบในทางเปลี่ยนแปลงระบบนิเวศน์ของพื้นที่นั้นจากลักษณะตามธรรมชาติ เช่น การติดตั้งป้าย การก่อสร้างสิ่งล่วงล้ำลำน้ำ
		4. กำหนดประเภทและขนาดของโครงการหรือกิจการของส่วนราชการ รัฐวิสาหกิจ หรือเอกชนที่จะทำการก่อสร้างหรือดำเนินการในพื้นที่ ให้ทำรายงานผลกระทบสิ่งแวดล้อมเบื้องต้น หรือรายงานการวิเคราะห์ผลกระทบสิ่งแวดล้อม เพื่อกำหนดมาตรการป้องกันและแก้ไขผลกระทบสิ่งแวดล้อมที่จะเกิดขึ้นของแต่ละโครงการภายในเขตพื้นที่คุ้มครองสิ่งแวดล้อม และกำหนดให้จัดทำรายงานสรุปผลการทำงานของระบบบำบัดน้ำเสียเพื่อให้มีการเดินระบบบำบัดน้ำเสีย
		5. กำหนดให้มีคณะกรรมการกำกับดูแลและติดตามผลการคุ้มครองสิ่งแวดล้อมในพื้นที่ โดยมี ผู้ว่าราชการจังหวัดสมุทรสงคราม เป็นประธานกรรมการและผู้อำนวยการสำนักงานทรัพยากรธรรมชาติและสิ่งแวดล้อมจังหวัดสมุทรสงคราม เป็นกรรมการและเลขานุการ และกำหนดให้คณะกรรมการดังกล่าวมีหน้าที่ดูแล ติดตาม ตรวจสอบ ประเมินผล และเฝ้าระวังการบังคับใช้มาตรการคุ้มครองสิ่งแวดล้อมตามกฎกระทรวงนี้  และจัดทำแผนปฏิบัติการเพื่อควบคุมป้องกัน เฝ้าระวัง ฟื้นฟู และแก้ไขปัญหาคุณภาพสิ่งแวดล้อม เพื่อนำไปประกอบการจัดทำแผนปฏิบัติการเพื่อการจัดการคุณภาพสิ่งแวดล้อมในระดับจังหวัด

9. เรื่อง ร่างกฎกระทรวงกำหนดให้สัตว์ป่าบางชนิดเป็นสัตว์ป่าคุ้มครอง (ฉบับที่ ..) พ.ศ. ....  ร่างกฎกระทรวงยกเลิกการกำหนดให้สัตว์ป่าบางชนิดเป็นสัตว์คุ้มครอง พ.ศ. .... และร่างกฎกระทรวงกำหนดชนิดของสัตว์ป่าคุ้มครองให้เป็นสัตว์ป่าชนิดที่เพาะพันธุ์ได้ (ฉบับที่ ..) พ.ศ. .... รวม 3 ฉบับ
		คณะรัฐมนตรีมีมติอนุมัติหลักการร่างกฎกระทรวงจำนวน 3 ฉบับ ตามที่กระทรวงทรัพยากรธรรมชาติและสิ่งแวดล้อม (ทส.) เสนอ และให้ส่งสำนักงานคณะกรรมการกฤษฎีกาตรวจพิจารณา แล้วดำเนินการต่อไปได้ โดยให้สำนักเลขาธิการคณะรัฐมนตรีดำเนินการประกาศใช้บังคับร่างพระราชกฤษฎีกากำหนดให้สัตว์ป่าบางชนิดเป็นสัตว์ป่าสงวน พ.ศ. .... ก่อนหรือพร้อมกับร่างกฎกระทรวงยกเลิกการกำหนดให้สัตว์ป่าบางชนิดเป็นสัตว์ป่าคุ้มครอง พ.ศ. ตามความเห็นของสำนักงานคณะกรรมการกฤษฎีกา ดังนี้
		1. ร่างกฎกระทรวงกำหนดให้สัตว์ป่าบางชนิดเป็นสัตว์ป่าคุ้มครอง (ฉบับที่ ..) พ.ศ. ....
		2. ร่างกฎกระทรวงยกเลิกการกำหนดให้สัตว์ป่าบางชนิดเป็นสัตว์ป่าคุ้มครอง พ.ศ. .... และ
		3. ร่างกฎกระทรวงกำหนดชนิดของสัตว์ป่าคุ้มครองให้เป็นสัตว์ป่าชนิดที่เพาะพันธุ์ได้ (ฉบับที่ ..) พ.ศ. ....
		สาระสำคัญของร่างกฎกระทรวง
		1. ร่างกฎกระทรวงกำหนดให้สัตว์ป่าบางชนิดเป็นสัตว์ป่าคุ้มครอง (ฉบับที่ ..) พ.ศ. .... เป็นการกำหนดให้สัตว์ทะเลหายาก จำนวน 12 ชนิด เป็นสัตว์ป่าคุ้มครองตามพระราชบัญญัติสงวนและคุ้มครองสัตว์ป่า พ.ศ. 2535 ได้แก่ ปลากระเบนแมนต้ายักษ์ (Manta birostris) ปลากระเบนแมนต้าแนวปะการัง (Manta alfredi) ปลากระเบนปีศาจครีบสั้น (Mobula kuhlii) ปลากระเบนปีศาจหางหนาม (Mobula japonica) ปลากระเบนปีศาจครีบโค้ง (Mobula thurstoni) ปลากระเบนปีศาจแคระ (Mobula eregoodootenkee) ปลากระเบนราหู น้ำจืด (Himantura chaophraya) ปลาโรนินหรือปลากระเบนท้องน้ำ (Rhina ancylostoma) ปลาฉนากยักษ์ (Pristis pristis) ปลาฉนากปากแหลม (Anoxypristis cuspidata) ปลาฉนากเขียว (Pristis zijsron) และปลาฉนากฟันเล็ก (Pristis pectinata)
		2. ร่างกฎกระทรวงยกเลิกการกำหนดให้สัตว์ป่าบางชนิดเป็นสัตว์ป่าคุ้มครอง พ.ศ. .... เป็นการยกเลิกการกำหนดให้ (1) วาฬบรูด้า (Balaenoptera edeni) (2) เต่ามะเฟือง (Dermochelys coriacea) และ (3) ปลาฉลามวาฬ (Rhincodon typus) เป็นสัตว์ป่าคุ้มครองในบัญชีสัตว์ป่าคุ้มครองท้ายกฎกระทรวงกำหนดให้สัตว์ป่าบางชนิดเป็นสัตว์ป่าคุ้มครอง พ.ศ. 2546 และกำหนดให้เป็นสัตว์ป่าสงวน ซึ่งมีมาตรการในการสงวนและคุ้มครอง ที่เข้มงวดกว่า
		3. ร่างกฎกระทรวงกำหนดชนิดของสัตว์ป่าคุ้มครองให้เป็นสัตว์ป่าชนิดที่เพาะพันธุ์ได้ (ฉบับที่ ..) พ.ศ. .... เป็นการแก้ไขเพิ่มเติมบัญชีสัตว์ป่าคุ้มครองชนิดที่เพาะพันธุ์ได้ท้ายกฎกระทรวงกำหนดชนิดของสัตว์ป่าคุ้มครองให้เป็นสัตว์ป่าชนิดที่เพาะพันธุ์ได้ พ.ศ. 2546 จำนวน 1 ชนิด โดยกำหนดให้ปลากระเบนราหูน้ำจืดหรือปลากระเบนเจ้าพระยา (Himantura chaophraya) เป็นสัตว์ป่าคุ้มครองที่สามารถเพาะพันธุ์ได้ เพื่อป้องกันมิให้สูญพันธุ์และเพื่ออนุญาตให้บุคคลมีไว้ในครอบครอง ค้า และเพาะพันธุ์ได้โดยชอบด้วยกฎหมาย



10.   เรื่อง  ขออนุมัติแผนงานโครงการพัฒนาแหล่งน้ำและการเพิ่มประสิทธิภาพแหล่งน้ำ เพื่อแก้ไขปัญหาการขาดแคลนน้ำ และการใช้เงินกู้เพื่อการพัฒนาระบบบริหารจัดการทรัพยากรน้ำและระบบขนส่งทางถนน ระยะเร่งด่วน
		คณะรัฐมนตรีมีมติอนุมัติตามที่กระทรวงเกษตรและสหกรณ์ (กษ.) เสนอ ดังนี้
			1. อนุมัติโครงการพัฒนาแหล่งน้ำและการเพิ่มประสิทธิภาพแหล่งน้ำเพื่อแก้ไข ปัญหาการขาดแคลนน้ำ จำนวน 35 รายการ
			2. อนุมัติการขอใช้เงินกู้เพื่อการพัฒนาระบบบริหารจัดการทรัพยากรน้ำและระบบขนส่งทางถนน ระยะเร่งด่วน ในส่วนที่คงเหลือจากกรอบงบประมาณที่ได้รับอนุมัติจากคณะรัฐมนตรี เมื่อวันที่ 17 มีนาคม 2558 จำนวน 1,406.41 ล้านบาท มาเพื่อใช้ดำเนินโครงการตามข้อ 1.
                	สาระสำคัญของเรื่อง
                	กษ. รายงานว่า  ในปี 2558-2559 ประเทศไทยประสบปัญหาภัยแล้งอย่างรุนแรง รัฐบาลจึงได้มีนโยบายเร่งด่วนที่จะแก้ไขปัญหาความเดือดร้อนให้แก่ประชาชน โดยเฉพาะอย่างยิ่งความเดือดร้อนจากการขาดแคลนน้ำเพื่อการอุปโภคบริโภคในพื้นที่ต่าง ๆ  กรมชลประทานจึงได้จัดทำแผนงานโครงการพัฒนาแหล่งน้ำและการเพิ่มประสิทธิภาพแหล่งน้ำ เพื่อแก้ไขปัญหาดังกล่าวในอีกหลายพื้นที่ โดยการก่อสร้างแก้มลิง 22 แห่ง  สถานีสูบน้ำด้วยไฟฟ้า 5 แห่ง  ระบบส่งน้ำ 1 แห่ง  ระบบผันน้ำ 1 แห่ง และปรับปรุงเพิ่มความจุอ่างเก็บน้ำที่มีอยู่เดิม 6 แห่ง รวมทั้งสิ้น 35 รายการ ใช้งบประมาณรวม 1,406.41 ล้านบาท

11.  เรื่อง   การขอความเห็นชอบในการให้สัตยาบันอนุสัญญาอาเซียนว่าด้วยการต่อต้านการค้ามนุษย์โดยเฉพาะสตรีและเด็ก
		คณะรัฐมนตรีมีมติเห็นชอบในการให้สัตยาบันอนุสัญญาอาเซียนว่าด้วยการต่อต้านการค้ามนุษย์ โดยเฉพาะสตรีและเด็ก (ASEAN Convention Against Trafficking in Persons, Especially Woman and Children: ACTIP) เพื่อที่กระทรวงการต่างประเทศจะได้ดำเนินการในส่วนที่เกี่ยวข้อง ได้แก่ การจัดทำ สัตยาบันสาร (Instrument of Ratification or Approval) เพื่อส่งมอบต่อเลขาธิการอาเซียนเพื่อเก็บรักษาต่อไป ตามที่กระทรวงการต่างประเทศเสนอ

12. เรื่อง ขออนุมัติแผนยุทธศาสตร์ทศวรรษกำจัดปัญหาพยาธิใบไม้ตับและมะเร็งท่อน้ำดี ปี 2559–2568
		คณะรัฐมนตรีมีมติอนุมัติและเห็นชอบตามที่ กระทรวงสาธารณสุข (สธ.) เสนอ ดังนี้
		1.อนุมัติแผนยุทธศาสตร์ทศวรรษกำจัดปัญหาพยาธิใบไม้ตับและมะเร็งท่อน้ำดี ปี 2559-2568 เพื่อให้ส่วนราชการ หน่วยงาน องค์กรต่าง ๆ ทั้งภาครัฐและเอกชน องค์กรปกครองส่วนท้องถิ่น และภาคประชาชน ใช้เป็นกรอบการดำเนินงานที่เกี่ยวข้อง
		2. เห็นชอบแนวทางการขับเคลื่อนแผนยุทธศาสตร์ 2 ระยะ โดย
			2.1 ระยะเริ่มต้น 3 ปี (2559-2561) เป็นโครงการรณรงค์การกำจัดปัญหา โรคพยาธิใบไม้ตับและมะเร็งท่อน้ำดีถวายเป็นพระราชกุศลแด่พระบาทสมเด็จพระเจ้าอยู่หัวเสด็จขึ้นครองราชย์ครบ 70 ปี  ในปีพุทธศักราช 2559 พร้อมทั้งเสด็จพระนางเจ้าฯ พระบรมราชินีนาถ จะทรงเจริญพระชนมพรรษา  84 พรรษา ตลอดจน ในปีพุทธศักราช 2560 พระบาทสมเด็จพระเจ้าอยู่หัว จะทรงเจริญพระชนมพรรษา 90 พรรษา
			2.2 ระยะที่ 2 เป็นการขับเคลื่อนตามมาตรการของแผนยุทธศาสตร์ในระยะเวลาที่เหลือ (2562-2568) เพื่อให้บรรลุเป้าหมายของแผนยุทธศาสตร์ ส่งผลให้การกำจัดปัญหาพยาธิใบไม้ตับและมะเร็งท่อน้ำดีเกิดความยั่งยืน และผลักดันให้เป็นการดำเนินงานในแผนงานปกติในอนาคตต่อไป
		3. สนับสนุนงบประมาณการขับเคลื่อนตามมาตรการของแผนยุทธศาสตร์เพื่อให้สามารถดำเนินการกำจัดปัญหาพยาธิใบไม้ตับและมะเร็งท่อน้ำดีได้อย่างมีประสิทธิภาพและมีความยั่งยืนในอนาคต
		4. มอบหมายให้กระทรวงสาธารณสุขนำแผนดังกล่าวมาจัดทำเป็นแผนปฏิบัติการตามกรอบระยะเวลาการบริหารราชการแผ่นดินของรัฐบาล (ถึงเดือนกรกฎาคม 2560) ทั้งนี้ กิจกรรมใดที่เป็นการดำเนินการ ซึ่งเกินกว่ากรอบระยะเวลาการบริหารราชการแผ่นดินของรัฐบาล ให้นำเรื่องดังกล่าวบรรจุไว้ในแผนปฏิรูปเพื่อให้รัฐบาลชุดต่อไปที่จะเข้ามาบริหารราชการแผ่นดินพิจารณาดำเนินการต่อไป เพื่อให้เป็นไปตามนัยมติคณรัฐมนตรีเมื่อวันที่ 19 มกราคม 2559 เรื่อง การเสนอโครงการที่ต้องขออนุมัติงบประมาณจากคณะรัฐมนตรีหรือนายกรัฐมนตรี
		สาระสำคัญของเรื่อง
		สธ. รายงานว่า การจำทำแผนยุทธศาสตร์ทศวรรษกำจัดปัญหาพยาธิใบไม้ตับและมะเร็งท่อน้ำดี ปี 2559-2568 ฉบับนี้ได้มีการนำยุทธศาสตร์กำจัดมะเร็งท่อน้ำดีภาคตะวันออกเฉียงเหนือที่จัดทำเมื่อปี 2555 มาต่อยอดความคิดเชิงลึกในแต่ละประเด็นปัญหา สานต่อแนวคิดสุขภาพพอเพียงตามแนวปรัชญาของเศรษฐกืจพอเพียงผ่านมุมมองแบบบูรณาการเป็นองค์รวมในบริบทแวดล้อมที่กว้างขวาง สร้างกระบวนการการมีส่วนร่วมของทุกภาคส่วนในสังคมที่มีความชัดเจนของเป้าหมายการพัฒนาที่มุ่งสร้างวิถีชีวิตพอเพียงเพื่อการมีสุขภาพที่ดี ให้ก้าวไปสู่ระบบสุขภาพพอเพียง ประกอบด้วย 5 ยุทธศาสตร์ ดังนี้  1. มาตรการเชิงนโยบายและการควบคุมกำกับอย่างเข้มข้น 2. เสริมสร้างความเข้มแข็งและขยายความครอบคลุมของมาตรการเชิงป้องกันทั้งในประเทศและภูมิภาคลุ่มแม่น้ำโขง  3. พัฒนาคุณภาพการคัดกรองวินิจฉัย การดูแลรักษา การส่งต่อทั้งระบบอย่างบูรณาการ  4. ส่งเสริม สนับสนุน การมีส่วนร่วมและพัฒนาศักยภาพของชุมชนและองค์กรท้องถิ่นในการป้องกันควบคุมและจัดการสิ่งแวดล้อมโรคพยาธิใบไม้ตับ มะเร็งท่อน้ำดีและการดูแลผู้ป่วยมะเร็งท่อน้ำดีอย่างเป็นระบบ  5. การศึกษาวิจัยและพัฒนาระบบฐานข้อมูลและการบูรณาการที่มีประสิทธิภาพ

13.  เรื่อง   การขยายระยะเวลาดำเนินโครงการค้ำประกันสินเชื่อ Portfolio Guarantee Scheme ระยะที่ 5 (ปรับปรุงใหม่) ตามมติคณะรัฐมนตรีเมื่อวันที่ 8 กันยายน 2558
		คณะรัฐมนตรีมีมติเห็นชอบตามที่ กระทรวงการคลัง (กค.) เสนอ ดังนี้
		1. เห็นชอบการขยายระยะเวลาโครงการค้ำประกันสินเชื่อ PGS ระยะที่ 5 (ปรับปรุงใหม่) จากเดิม สิ้นสุดรับคำขอค้ำประกันวันที่ 30 มิถุนายน 2559 หรือจนกว่าจะเต็มวงเงินแล้วแต่อย่างหนึ่งอย่างใดจะถึงก่อน เป็นสิ้นสุดรับคำขอค้ำประกันวันที่ 31 ธันวาคม 2559 หรือจนกว่าจะเต็มวงเงินแล้วแต่อย่างหนึ่งอย่างใดจะถึงก่อน ทั้งนี้ ในส่วนของกรอบวงเงินงบประมาณ หลักเกณฑ์ และเงื่อนไขอื่น ๆ ของโครงการค้ำประกันสินเชื่อ PGS ระยะที่ 5 ยังคงให้เป็นไปตามมติคณะรัฐมนตรีเมื่อวันที่ 8 กันยายน 2558 ตามที่กระทรวงการคลังเสนอ และให้กระทรวงการคลังรับความเห็นชอบของธนาคารแห่งประเทศไทยไปพิจารณาดำเนินการต่อไป
		2. ให้กระทรวงการคลังจัดทำรายงานผลการดำเนินการประเมินผลสัมฤทธิ์ของโครงการค้ำประกันสินเชื่อ Portfolio Guarantee Scheme ระยะที่ 5 (ปรับปรุงใหม่) เสนอคณะกรรมการขับเคลื่อนมาตรการกระตุ้นเศรษฐกิจและการลงทุนของประเทศ เพื่อนำเสนอคณะรัฐมนตรีทราบต่อไป
		สาระสำคัญของเรื่อง
		กค. รายงานว่า เพื่อให้เกิดความต่อเนื่องในการช่วยเหลือผู้ประกอบการ SMEs โดยการเพิ่มโอกาสให้ SMEs เข้าถึงแหล่งเงินทุนได้มากขึ้นและช่วยเสริมสภาพคล่องให้แก่ SMEs  ตามวัตถุประสงค์โครงการต่อไป จึงเห็นควรขยายระยะเวลาโครงการดังกล่าว ทั้งนี้ ในส่วนของกรอบวงเงินงบประมาณ หลักเกณฑ์ และเงื่อนไขอื่น ๆ ของโครงการค้ำประกันสินเชื่อ PGS ระยะที่ (ปรับปรุงใหม่) ยังคงให้เป็นไปตามมติคณะรัฐมนตรีเมื่อวันที่ 8 กันยายนน 2558

14.  เรื่อง   ขอความเห็นชอบให้รัฐบาลไทยเป็นเจ้าภาพในการจัดการประชุมและการฝึกอบรมร่วมทบวงการพลังงานปรมาณูระหว่างประเทศ
		คณะรัฐมนตรีมีมติเห็นชอบให้สำนักงานปรมาณูเพื่อสันติตอบรับการเป็นเจ้าภาพจัดการประชุมและฝึกอบรม ตามที่ กระทรวงวิทยาศาสตร์และเทคโนโลยี (วท.) เสนอ 3 รายการ และให้สำนักงานปรมาณูเพื่อสันติประสานกับกระทรวงการต่างประเทศ (กต.) เพื่อแจ้งให้คณะผู้แทนถาวรไทยประจำกรุงวียนนา สาธารณรัฐออสเตรีย ทราบและแจ้งทบวงการพลังงานปรมาณูระหว่างประเทศ (International Atomic Energy Agency : IAEA) ตามแนวทางปฏิบัติต่อไป
		สาระสำคัญของเรื่อง
		วท. รายงานว่า
		1.กต. โดยกรมองค์การระหว่างประเทศ ได้แจ้งสำนักงานปรมาณูเพื่อสันติ วท. ในฐานะ ผู้ประสานงานแห่งชาติระหว่างประเทศกับ IAEA ว่า IAEA ได้ขอให้รัฐบาลไทยพิจารณาเป็นเจ้าภาพจัดการประชุมและการฝึกอบรม 3 รายการ ดังนี้
		1. การประชุม IAEA/RCA Mid-Term Progress Review Meeting ภายใต้กรอบโครงการความร่วมมือทางวิชาการของ IAEA ที่ RAS/1/020 หัวข้อ “Building Capacity for Applications of Advanced Non-Destructive Evaluation Technologies for Enhancing Industrial Productivity” ระหว่างวันที่ 27 มิถุนายน–1 กรกฎาคม 2559 ณ กรุงเทพมหานคร
		2. การฝึกอบรม Region Training Course on Taxonomy and Identification of Fruit Fly Pest Species foe Southeast Asia ภายใต้กรอบโครงการความร่วมมือทางวิชาการของ IAEA ที่ RAS/5/067 หัวข้อ “Integrating Sterile Insect Technique for Southeast Asia”ระหว่างวันที่ 11-15 กรกฎาคม 2559 ณ กรุงเทพมหานคร
		3. การฝึกอบรม Region Training Course on Management Options for Disused Sealed Radioactive Sources (DSRS) of Category 3-5, including a Practical Demonstration of Conditioning Procedure ภายใต้กรอบโครงการความร่วมมือทางวิชาการของ IAEA ที่ RAS/9/085 หัวข้อ  “Enhancing the Radioactive waste Management infrastructure in the Asia-Pacific Region” ระหว่างวันที่ 15-27 สิงหาคม 2559 ณ กรุงเทพมหานคร

15.  เรื่อง   การรับรองเอกสารผลการประชุมรัฐมนตรีวัฒนธรรมเอเชีย-ยุโรป ครั้งที่ 7
		คณะรัฐมนตรีมีมติเห็นชอบและอนุมัติตามที่กระทรวงวัฒนธรรม (วธ.) เสนอ ดังนี้
		1.เห็นชอบต่อร่างแถลงการณ์ประธานสำหรับการประชุมรัฐมนตรีวัฒนธรรมเอเชีย-ยุโรป ครั้งที่ 7   (Chair’s Statement of the 7th  ASEM Culture Ministers’ Meeting)
		2. อนุมัติให้รัฐมนตรีว่าการกระทรวงวัฒนธรรมในฐานะหัวหน้าคณะผู้แทนไทยรับรองร่าง
แถลงการณ์ประธานดังกล่าว ในการประชุมรัฐมนตรีวัฒนธรรมเอเชีย-ยุโรป ครั้งที่ 7 (The 7th Asia-Europe Culture Ministers’ Meeting: ASEM CMM 7) ระหว่างวันที่ 22-24 มิถุนายน 2559 ณ เมืองกวางจู สาธารณรัฐเกาหลี
		3. หากมีการปรับเปลี่ยนถ้อยคำของร่างแถลงการณ์ประธานฯ ที่ไม่ส่งผลกระทบต่อสาระสำคัญ หรือ
ที่ไม่ขัดต่อผลประโยชน์ของประเทศไทย ก่อนการรับรองเอกสารดังกล่าว ให้ วธ. สามารถดำเนินการได้โดยไม่ต้องเสนอต่อคณะรัฐมนตรีพิจารณาอีกครั้ง
	สาระสำคัญของร่างแถลงการณ์ฯ มุ่งเน้นการสนับสนุนและความมุ่งมั่นที่จะพัฒนาความร่วมมือทาง วัฒนธรรมระหว่างเอเชียและยุโรป รวมถึงการเพิ่มความตระหนักรู้และความสนใจในอุตสาหกรรมสร้างสรรค์โดยสร้างช่องทางสำหรับการอภิปรายและความร่วมมือ รวมถึงการผลักดันให้เกิดการเติบโตในอุตสาหกรรมสร้างสรรค์เพื่อนำไปสู่การสร้างมูลค่าเพิ่มและการเติบโตทางเศรษฐกิจที่ยั่งยืน โดยรัฐมนตรีวัฒนธรรมเอเชีย-ยุโรปจะร่วมกันผลักดันให้เกิดแผนงานอย่างเป็นรูปธรรมและเสริมสร้างความร่วมมือระหว่างประเทศผ่านกลไกการประชุมเชิงปฏิบัติการ ทั้ง 3 หัวข้อ คือ อนาคตของเทคโนโลยีสารสนเทศและการสื่อสารและอุตสาหกรรมสร้างสรรค์ มรดกทางวัฒนธรรมดั้งเดิมและเศรษฐกิจสร้างสรรค์ และความร่วมมือระหว่างประเทศเพื่อส่งเสริมอุตสาหกรรมสร้างสรรค์
	นอกจากนี้ ร่างแถลงการณ์ ยังได้เน้นย้ำถึงความสำคัญของมูลนิธิเอเชีย-ยุโรปในการสนับสนุนความร่วมมือทวิภูมิภาคในด้านศิลปวัฒนธรรม โดยในวาระพิเศษของการประชุม ASEM CMM 7 จะเสนอแนวคิด “การสร้างสรรค์และการบรรจบทางวัฒนธรรม (The Culture Creation and Convergence Belt)” เพื่อเป็นตัวอย่างของการขับเคลื่อนเศรษฐกิจสร้างสรรค์และความมั่งคั่งทางวัฒนธรรมรวมถึงการจัดตั้งเครือข่ายผู้นำเยาวชนอุตสาหกรรมสร้างสรรค์แห่ง ASEM เพื่อให้เกิดการแลกเปลี่ยนร่วมกันของเยาวชนในประเทศสมาชิกในการบูรณาการอุตสาหกรรมสร้างสรรค์และศิลปวัฒนธรรมผ่านการนำเสนอด้านการแสดงและการสื่อสารเชิงปฏิสัมพันธ์โดยใช้ช่องทางต่าง ๆ



16.  เรื่อง   กรอบนโยบายการแก้ไขปัญหาการลักลอบตัดไม้พะยูง และโครงการแก้ไขปัญหาการลักลอบตัดไม้พะยูงบริเวณชายแดนไทย-กัมพูชา ระดับประเทศ (ฝ่ายไทย)
		คณะรัฐมนตรีมีมติรับทราบและเห็นชอบตามที่กระทรวงทรัพยากรธรรมชาติและสิ่งแวดล้อม (ทส.) เสนอ ดังนี้
	1. รับทราบผลการดำเนินงานของคณะกรรมการแก้ไขปัญหาการลักลอบตัดไม้พะยูงบริเวณชายแดนไทย-กัมพูชา ระดับประเทศ (ฝ่ายไทย)
		2. เห็นชอบกรอบนโยบายแก้ไขปัญหาการลักลอบตัดไม้พะยูงบริเวณชายแดนไทย-กัมพูชา ฉบับภาษาไทยและภาษาอังกฤษ สำหรับใช้เป็นกรอบการหารือในการประชุมคณะกรรมการแก้ไขปัญหาการลักลอบตัดไม้พะยูงบริเวณชายแดนไทย-กัมพูชา ร่วมระดับประเทศกับฝ่ายกัมพูชา
		3. เห็นชอบให้คณะผู้แทนไทยหารือกับฝ่ายกัมพูชาตามประเด็นที่อยู่ในกรอบการหารือ เพื่อเสริมสร้างความร่วมมือในการแก้ไขปัญหาการลับลอบตัดไม้พะยูงบริเวณชายแดนไทย-กัมพูชา ของทั้งสองฝ่าย หากที่ประชุมได้ตกลงกันนอกเหนือจากกรอบการหารือตามที่คณะรัฐมนตรีได้เคยอนุมัติหรือให้ความเห็นชอบไว้ และการตกลงดังกล่าวจะเกิดเป็นประโยชน์ต่อประเทศไทย ให้ ทส. หารือกระทรวงการต่างประเทศ (กต.) เพื่อให้ความเห็นชอบ และให้  ทส. นำเสนอคณะรัฐมนตรีทราบภายหลัง
		สาระสำคัญของกรอบนโยบายการแก้ไขปัญหาการลักลอบตัดไม้พะยูงบริเวณชายแดนไทย-กัมพูชา จำนวน 6 ข้อ เพื่อใช้เป็นกรอบการปฏิบัติงานของหน่วยงานที่เกี่ยวข้อง รวมทั้งใช้เป็นกรอบการหารือสำหรับการประชุมคณะกรรมการแก้ไขปัญหาการลักลอบตัดไม้พะยูงบริเวณชายแดนไทย-กัมพูชา ร่วมระดับประเทศกับฝ่ายกัมพูชา มีดังนี้  1) เพิ่มประสิทธิภาพการป้องกันการลักลอบตัดไม้พะยูงบริเวณชายแดนไทย-กัมพูชา   2) เพิ่มประสิทธิภาพของการปราบปรามการลักลอบตัดไม้พะยูง  3) เสริมสร้างและประสานความร่วมมือระหว่างหน่วยงานในระดับจังหวัดชายแดนไทยกับจังหวัดชายแดนกัมพูชา  4) ส่งเสริมและสนับสนุนการพัฒนาพื้นที่ตามแนวชายแดนไทย-กัมพูชา  5) ส่งเสริมความร่วมมือและประสานงานทั้งในระดับภูมิภาคและระดับระหว่างประเทศ และ 6) ในการดำเนินการใด ๆ ของฝ่ายไทยและกัมพูชา ทั้งสองประเทศจะคำนึงถึงหลักการของอำนาจอธิปไตยสิทธิมนุษยชน และกฎหมายระหว่างประเทศ
		ทั้งนี้ ได้มีการแต่งตั้งคณะอนุกรรมการแก้ไขปัญหาการลักลอบตัดไม้พะยูงบริเวณชายแดนไทย-กัมพูชา ระดับจังหวัด จำนวน 7 จังหวัด ที่มีพื้นที่ติดต่อกับประเทศกัมพูชา โดยให้ผู้ว่าราชการจังหวัดเป็นประธานอนุกรรมการ ประกอบด้วย จังหวัดอุบลราชธานี ศรีสะเกษ สุรินทร์ บุรีรัมย์ สระแก้ว จันทบุรี และตราด เพื่อเป็นกลไกขับเคลื่อนการดำเนินงานในระดับพื้นที่




17.  เรื่อง   รัฐบาลแคนาดาเสนอขอแต่งตั้งเอกอัครราชทูตประจำประเทศไทย (กระทรวงการต่างประเทศ)
		คณะรัฐมนตรีมีมติอนุมัติ กรณีรัฐบาลแคนาดามีความประสงค์ขอแต่งตั้ง นางโดนิกา พอตตี  (Mrs. Donica Pottie) ให้ดำรงตำแหน่งเอกอัครราชทูตวิสามัญผู้มีอำนาจเต็มแห่งแคนาดาประจำประเทศไทยคนใหม่ โดยมีถิ่นพำนัก ณ กรุงเทพมหานคร สืบแทน นายฟิลิป คาลเวิร์ต (Mr. Philip Calvert) ตามที่กระทรวงการต่างประเทศเสนอ

18. เรื่อง การแต่งตั้งข้าราชการพลเรือนสามัญให้ดำรงตำแหน่งประเภทวิชาการระดับทรงคุณวุฒิ (กระทรวงการคลัง)
		คณะรัฐมนตรีมีมติอนุมัติตามที่กระทรวงการคลังเสนอแต่งตั้ง นางสาวอรนุช ไวนุสิทธิ์ รองอธิบดีกรมบัญชีกลาง ให้ดำรงตำแหน่ง ที่ปรึกษาด้านพัฒนาระบบการเงินการคลัง (นักวิชาการคลังทรงคุณวุฒิ) กรมบัญชีกลาง กระทรวงการคลัง ตั้งแต่วันที่ 18 มกราคม 2559 ซึ่งเป็นวันที่มีคุณสมบัติครบถ้วนสมบูรณ์ ทั้งนี้ ตั้งแต่วันที่ทรงพระกรุณาโปรดเกล้าฯ แต่งตั้งเป็นต้นไป

19.  เรื่อง   การแต่งตั้งข้าราชการพลเรือนสามัญให้ดำรงตำแหน่งประเภทวิชาการระดับทรงคุณวุฒิ (กระทรวงการยุติธรรม)
 		คณะรัฐมนตรีมีมติอนุมัติตามที่กระทรวงยุติธรรมเสนอแต่งตั้ง นายสมณ์ พรหมรส รองผู้อำนวยการสำนักงานกิจการยุติธรรม ให้ดำรงตำแหน่ง ที่ปรึกษาเฉพาะด้านนโยบายและการบริหารงานยุติธรรม (นักวิเคราะห์นโยบายและแผนทรงคุณวุฒิ) สำนักงานปลัดกระทรวง กระทรวงยุติธรรม ตั้งแต่วันที่ 21 มีนาคม 2559 ซึ่งเป็นวันที่มีคุณสมบัติครบถ้วนสมบูรณ์ ทั้งนี้ ตั้งแต่วันที่ทรงพระกรุณาโปรดเกล้าฯ แต่งตั้งเป็นต้นไป

20.  เรื่อง  การแต่งตั้งข้าราชการพลเรือนสามัญประเภทบริหารระดับสูง (กระทรวงทรัพยากรธรรมชาติและสิ่งแวดล้อม)
 		คณะรัฐมนตรีมีมติอนุมัติตามที่กระทรวงทรัพยากรธรรมชาติและสิ่งแวดล้อมเสนอแต่งตั้ง ข้าราชการพลเรือนสามัญ สังกัดกระทรวงทรัพยากรธรรมชาติและสิ่งแวดล้อม ให้ดำรงตำแหน่งประเภทบริหารระดับสูง จำนวน 2 ราย ดังนี้
		1. นายวรศาสน์ อภัยพงษ์ รองปลัดกระทรวง สำนักงานปลัดกระทรวง ดำรงตำแหน่ง อธิบดีกรมทรัพยากรน้ำบาดาล
 		2. นายสุพจน์ เจิมสวัสดิพงษ์ อธิบดีกรมทรัพยากรน้ำบาดาล ดำรงตำแหน่ง รองปลัดกระทรวง สำนักงานปลัดกระทรวง
		ทั้งนี้ ตั้งแต่วันที่ทรงพระกรุณาโปรดเกล้าฯ แต่งตั้งเป็นต้นไป เพื่อสับเปลี่ยนหมุนเวียน


21.  เรื่อง การแต่งตั้งประธานกรรมการในคณะกรรมการบริหารโรงพยาบาลบ้านแพ้ว
		คณะรัฐมนตรีมีมติอนุมัติตามที่กระทรวงสาธารณสุขเสนอแต่งตั้ง นายมานิต ธีระตันติกานนท์ ให้ดำรงตำแหน่งประธานกรรมการในคณะกรรมการบริหารโรงพยาบาลบ้านแพ้ว ทั้งนี้ ตั้งแต่วันที่ 21 มิถุนายน 2559 เป็นต้นไป และให้มีวาระเท่ากับระยะเวลาที่เหลืออยู่ของคณะกรรมการบริหารโรงพยาบาลบ้านแพ้วที่คณะรัฐมนตรีแต่งตั้งไว้แล้ว

22.  เรื่อง การแต่งตั้งประธานกรรมการและกรรมการผู้ทรงคุณวุฒิในคณะกรรมการวิธีปฏิบัติราชการทางปกครอง
		คณะรัฐมนตรีมีมติอนุมัติตามที่สำนักงานคณะกรรมการกฤษฎีกาเสนอแต่งตั้งประธานกรรมการและกรรมการผู้ทรงคุณวุฒิในคณะกรรมการวิธีปฏิบัติราชการทางปกครอง ชุดใหม่ แทนชุดเดิมที่ครบวาระ จำนวน 10 คน ดังนี้ 1. นายกมลชัย รัตนสกาววงศ์ ประธานกรรมการ (ผู้ซึ่งมีความเชี่ยวชาญในทางนิติศาสตร์)  2. นายกฤษณ์ วสีนนท์ กรรมการผู้ทรงคุณวุฒิ (ผู้ซึ่งมีความเชี่ยวชาญในทางนิติศาสตร์)3. นายเกรียงไกร เจริญธนาวัฒน์ กรรมการผู้ทรงคุณวุฒิ (ผู้ซึ่งมีความเชี่ยวชาญในทางนิติศาสตร์) 4. นายเทพสิทธิ์ รักไตรรงค์ กรรมการผู้ทรงคุณวุฒิ (ผู้ซึ่งมีความเชี่ยวชาญในทางนิติศาสตร์) 5. นายนิพนธ์ ฮะกีมี กรรมการผู้ทรงคุณวุฒิ (ผู้ซึ่งมีความเชี่ยวชาญในทางนิติศาสตร์) 6. นายประสงค์ วินัยแพทย์ กรรมการผู้ทรงคุณวุฒิ (ผู้ซึ่งมีความเชี่ยวชาญในทางนิติศาสตร์) 7. นายปริญญา เทวานฤมิตรกุล กรรมการผู้ทรงคุณวุฒิ (ผู้ซึ่งมีความเชี่ยวชาญในทางนิติศาสตร์) 8. นายยงยุทธ อนุกูล กรรมการผู้ทรงคุณวุฒิ (ผู้ซึ่งมีความเชี่ยวชาญในทางนิติศาสตร์) 9. นายสมยศ เชื้อไทย กรรมการผู้ทรงคุณวุฒิ (ผู้ซึ่งมีความเชี่ยวชาญในทางนิติศาสตร์) 10. นายเอกบุญ วงศ์สวัสดิ์กุล กรรมการผู้ทรงคุณวุฒิ (ผู้ซึ่งมีความเชี่ยวชาญในทางนิติศาสตร์) ทั้งนี้ ตั้งแต่วันที่ 21 มิถุนายน 2559 เป็นต้นไป

23.  เรื่อง   แต่งตั้งกรรมการอื่นในคณะกรรมการการไฟฟ้านครหลวง
		คณะรัฐมนตรีมีมติอนุมัติตามที่กระทรวงมหาดไทยเสนอแต่งตั้ง ร้อยตำรวจเอก นิรุธ รักษาเสรี เป็นกรรมการอื่นในคณะกรรมการการไฟฟ้านครหลวง (กฟน.) แทนนายกฤษฎา บุญราช ที่พ้นจากตำแหน่งกรรมการอื่น เนื่องจากลาออกเพื่อไปดำรงตำแหน่งประธานกรรมการ ทั้งนี้ ตั้งแต่วันที่ 21 มิถุนายน 2559 เป็นต้นไป


---------------------------------------------------
